I.  BACHGEN.


   Y BACHGEN boch-goch,
      A’r bochau brechdan,
   A’r bais dew,—
      O ble doist ti?




II.  YR EBOL MELYN.


   MAE gen i ebol melyn,
      Yn codi’n bedair ced,
   A phedair pedol arian
      O dan ei bedwar troed;
   Mi neidia ac mi brancia
      O dan y feinir wen,
   Fe reda ugain milldir
      Heb dynnu’r ffrwyn o’i ben.




III.  GYRRU I GAER.


   GYRRU, gyrru, gyrru i Gaer;
   I briodi merch y maer;
   Gyrru, gyrru, gyrru adre,
   Wedi priodi ers diwrnodie.

                  [Picture: Gyrru, gyrru, gyrru i Gaer]




IV.  I’R FFAIR.


   AR garlam, ar garlam,
   I ffair Abergele;
   Ar ffrwst, ar ffrwst,
   I ffair Lanrwst.




V.  DAU GI BACH.


   DAU gi bach yn mynd i’r coed,
   Dan droi’u fferrau, dan droi’u troed;
   Dau gi bach yn dyfod adre,
   Blawd ac eisin hyd eu coese.




VI.  CERDDED.


   DANDI di, dandi do,
   Welwch chwi ’i sgidie newydd o?
   Ar i fyny, ar i wared,
   Bydd y bachgen bach yn cerdded.




VII., VIII.  Y CEFFYL BACH.


   YMLAEN, geffyl bach,
      I’n cario ni’n dau
   Dros y mynydd
      I hela cnau.

   Ymlaen, geffyl bach,
      I’n cario ni’n tri
   Dros y mynydd
      I hela cnu.




IX.  SION A SIAN.


   SION a Sian, oddeutu’r tân,
   Yn bwyta blawd ac eisin mân.




X., XI.  MYND I LUNDAIN.


   BETI bach a finnau
   Yn mynd i Lundain G’lanmai;
   Os na chawn ni’r ffordd yn rhydd,
   Mi neidiwn dros y cloddiau.

   Beti bach a finne,
   Yn mynd i Lundain Glame;
   Mae dŵr y môr yn oer y nos,
   Gwell inni aros gartre.




XII.  GWLAD BRAF.


   LODES ei mam, a lodes ei thad,
   A fentri di gyda fi allan o’r wlad,
   Lle mae gwin yn troi melinau,
   A chan punt am gysgu’r borau?




XIII.  CYSUR LLUNDAIN.


   MI af i Lundain Glamai
      Os byddai byw ac iach,
   Ni ’rosa i ddim yng Nghymru
      I dorri ’nghalon bach;
   Mae digon o arian yn Llundain,
      A swper gyda’r nos,
   A mynd i ’ngwely’n gynnar,
      A chodi wyth o’r gloch.




XIV.  LLONG YN MYND.


   SI hei-li-lwli, ’r babi,
      Mae’r llong yn mynd i ffwrdd;
   Si hei-li-lwli, ’r babi,
      Mae’r capten ar y bwrdd.




XV.  DAFAD WEN. {14a}


   CHWE dafad gorniog,
      A chwe nod arni, {14b}
   Ac ar y bryniau garw,
      ’Roedd rheiny i gyd yn pori;
   Dafad wen, wen, wen,
      Ie benwen, benwen, benwen;
   Ystlys hir a chynffon wen,
         Wen, wen.




XVI.  IAR FACH DLOS.


   IAR fach dlos
      Yw fy iar fach i;
   Pinc a melyn,
      A choch a du.

                [Picture: Iar fach dlos yw fy iar fach i]




XVII.  GWCW FACH.


   GWCW fach, ond ’twyt ti’n ffolog,
      Ffal di ral di rw dw ti rei tei O,
   Yn canu ’mhlith yr eithin pigog,
      Ffal di ral di rw dw ti rei tei O;
   Dos i blwy Dolgellau dirion,
      Ffal di ral di rw dw ti rei tei O;
   Ti gei lwyn o fedw gwyrddion,
      Ffal di ral di rw dw ti rei tei O.




XVIII.  LLYGOD A MALWOD.


   LLYGOD mân yn chwythu’r tân,
      A’r malfod yn gweu melfed.




XIX.  I’R DRE.


   GYRRU, gyrru, drot i’r dre,
   Dwad adre erbyn te.




XX.  I GAERDYDD.


   GYRRU, gyrru, i Gaerdydd,
   Mofyn pwn o lestri pridd;
   Gyrru, gyrru’n ol yn glau,
   Llestri wedi torri’n ddau.




XXI.  Y CEFFYL DU BACH.


   PANDY, pandy, melin yn malu,
   Gweydd yn gweu a’r ffidil yn canu;
   Ceffyl bach du a’r gynffon wen
   Yn cario Gwen a Mari.




XXII.  I’R FFAIR.


   TOMOS Jones yn mynd i’r ffair,
   Ar gefn ei farch a’i gyfrwy aur;
   Ac wrth ddod adre cwyd ei gloch,
   Ac yn ei boced afal coch.




XXIII.  AR DROT.


   ’AR drot, ar drot, i dŷ Shon Pot,
   Ar whîl, ar whîl, i dŷ Shon Pîl;
   Ar garlam, ar garlam, i dŷ Shon Rolant,
   Bob yn gam, bob yn gam, i dŷ f’ewythr Sam.




XXIV.  AR GARLAM.


   IOHN bach a finne,
   Yn mynd i Lunden Glame;
   Ac os na chawn ni’r ffordd yn glir,
   Ni neidiwn dros y cloddie.




XXV.  Y DDAFAD FELEN. {16}


   CROEN y ddafad felen,
      Yn towlu’i throed allan;
   Troed yn ol, a throed ymlaen,
      A throed yn towlu allan.




XXVI.  CNUL Y BACHGEN COCH.


   “DING dong,” medd y gloch,
   Canu cnul y bachgen coch;
   Os y bachgen coch fu farw,
   Ffarwel fydd i’r gwin a’r cwrw.




XXVII.  DAU FOCHYN BACH.


   DACW tada’n gyrru’r moch,
   Mochyn gwyn, a mochyn coch;
   Un yn wyn yn mynd i’r cwt,
   A’r llall yn goch a chynffon bwt.




XXVIII.  COLLI ESGID.


   DAU droed bach yn mynd i’r coed,
   Esgid newydd am bob troed;
   Dau droed bach yn dwad adre
   Wedi colli un o’r ’sgidie.




XXIX.  I’R FELIN.


   DAU droed bach yn mynd i’r felin,
   I gardota blawd ac eithin;
   Dau droed bach yn dyfod adra,
   Dan drofera, dan drofera.


